---
layout: post
title: Tak trochu jiná realita
perex: Tento článek vzniká v brněnském nákupním centru Vaňkovka, uprostřed občerstvovací zóny. Možná je ovlivněn nadměrným výskytem moderního životní stylu všude kolem. Ale spíš není.
authors:
- fafa
day: 17
month: listopad
year: 2011
---

<fafa>

Upozornění: Tento článek vzniká v brněnském nákupním centru Vaňkovka, uprostřed občerstvovací zóny. Možná je ovlivněn nadměrným výskytem moderního životní stylu všude kolem. Ale spíš není.

Často si vybírám právo vypnout telefon na dobu neurčitou, hlavně abych mohl v klidu pracovat, nebo dokonce i žít. Tohle ráno tomu ale je jinak (ach ten osud!). Volá můj vinný "partner in crime" Honza, a já zvedám, samozřejmě. Nabízí účast na ochutnávce letošní produkce Znovína (jeden z největších producentů vína u nás), zcela zdarma a zcela ve společnosti daleko zkušenějších a protřelejších vínomilů. Fajn, proč ne. Teda, jo! Určitě jo, chci říct, těšim se! 

Kalendář ukazuje asi o jeden celý měsíc navíc. Nasedám do auta k Honzovi se svačinou v batůžku. Na excelentní uzeniny od Sváčka můžeme vzhledem k rannímu odjezdu zapomenout, i tak ale bagetky předznamenávají ducha cesty. Značnou její část totiž spíláme na stravovací kulturu v (nejen) USA. Nechápeme, že někdo může jíst jen proto, aby neměl hlad. Taky se nám nezdá umělost produkce většiny fast foodových řetězců. Nakonec dochází i na klamavé označení obsahu tuků a cukrů... Naštěstí jsme v autě a tudíž sedíme :-) Tak co "Jamie, zvládneš to?":http://www.ted.com/talks/jamie_oliver.html

Když někdo vyleze na višeň, hrozí mu, že spadne. Oběd, jako poslední bod před vinným programem, riskujeme v místní restauraci. Pohled na jídelák nám ale úsměvy těžce zmražuje, a když jídlo přistává, roztání se nedostavuje. A tak potichu zkonzumujeme polévku z konzervy, a smaženky (řízek, smažák, řízek Gordon - !!!) s hranolkami z metrákového balení. Tam už fakt jen když to jinam nepůjde :).

Času zbývá tak akorát, abychom v klidu nastoupili do autobusu a nechali se na první zastávce vínem vynést hezky nahoru. Dostávám nutný rady "nemusíš pít všechno, co ti nalejou" (snad se nám tady nezleje...), "zakruž si s tim, aby ti to uvolnilo vůni" (bože, vždyť nás tu s tím všechny polije...), či "víno do vody ne, to se opravdu nedělá" (bez komentáře). A tak usrkávám, poslouchám, usrkávám, poslouchám. Nasedám do autobusu, pečlivě piju spoustu vody (vynikající recept jak zůstat při smyslech), vystupuju z autobusu, usrkávám, poslouchám, a hlavně se raduju čim dál tim víc.

Z celkem šesti zastávek / sklepů (v každém po pěti vzorcích) mi zůstává v paměti hlavně to, co absolvuju ještě relativně střízliv - coby aktivní alkoholik sice nemám problém přežít slušné množství alkoholu bez ztráty koordinace. Nicméně v pozdějších fázích mi působí značné obtíže rozlišit od sebe jednotlivé vzorky. Sladké nebo suché, červené nebo bílé :), to od sebe rozeznám, ale dvě podobná vína mi už nepřipadala tak mile jemně odlišná - mám z nich pocit, že piju stále to samé víno. A tak pro mě už košt trochu ztrácí v pozdějších fázích smysl a zvrhává se ve sprosté nalévání hrdla :-)

Takže co mě zaujalo? Byla to úvodní série Ruland, lehčích a suchých vín. I proto, že mi tohle prostě chutná, taky proto, že to byla první, co jsem vzal do pusy, a to jsem měl chuť poznamenanou pouze "žampionovým" krémem. V tu chvíli bylo docela snadné ocenit dobré víno, zejména závěr výběru z bobulí a slámové Rulandy 2007 mě uchvátil (jo, nic takovýho jsem doposud nepil). Dál se projevilo moje začátečnictví (ano, ujíždím na bublinkách), sekty mi fakt sedly. Na objednávku vína jich několik přistálo - vysvobození od Bohemia sektu je, zdá se, blízko :) 

Co mě ale skutečně (nebo spíš neskutečně?) překvapilo, to byla chutná kyselost Veltlínů. Veltlín ve mně obvykle vyvolává "vývrtku". Je to ten pocit, kdy se chcete zavrtat do země, abyste necítili to co cítíte. Ona ta klasická chuť vína ze supermarketu člověku něco takového vyvolá prakticky pokaždé (i ten nejsladší muškát...). Tady se ale jednalo o něco úplně jiného. Kyselost, kterou člověk chce znovu, a sedí do celku jako jeho přirozená součást. Takže tohle pro mě bylo asi největší překvápko - líbilo se mi, že odrůda s pověstí kyselin může chutnat výtečně.

Odpoledne ve vinném opojení tedy přežíváme víc než kvalitně. Následuje hodinka na odpočinek - letíme se převléct na hotel, na večeři a zpátky do Louckého kláštera (impozantní stavba s bohatou historií - doporučené místo, pokud zavítate do těchto krajů za turistikou). V poměrně rozlehlých prostorách na nás čeká spíše prvoplánová zábava - cimbálovka, minigolf (!), pultíky s pochutinami a nečekaně pultíky s vínem. Nabídnuté vzorky jsou z řad levnějších lahví, to ale v tomto stádiu večera už moc nevadí, velice rychle se mi vrací ztráta rozlišovací schopnosti a tak upíjím nenáročnou růžovku. Je mi fajn.

Někdy zhruba v půlce putování po sklepích se mi dostavil stav, který jsem pracovně nazval "vinný šok". Došlo mi, že do sebe většinu svého alkoholického života liju víno, které se k pití snad ani nemůže důstojně používat. Vyráběno technologicky ošizenými procesy, dochucováno chemikáliemi (jinak to nejde, že...), a prodáváno za cenu naprosto totožnou cenám, které mi byly nabízeny Znovínem. A to by se dalo aplikovat na spoustu dalších oblastí. Jsme často líní udělat něco navíc, a tak se spokojíme s nižší kvalitou. Nižší kvalitou vína, nižší kvalitou potravin, nižší kvalitou života. Proč proboha, to se máme tak málo rádi, že nás druhý den nutně bolí hlava z vína, které večer nechutnalo?
