---
layout: post
title: 4 vinárny - Dejvice
perex: 
authors:
- fafa
day: 21
month: červen
year: 2012
published: false
---

Mezi Hradčanskou a Dejvickou se nachází více vinně (+kavárensky, +restauračně) zaměřených podniků: namátkou Potrvá, Kabinet, Restaurace na rozhraní, Vypálené koťátko. Já navštívil pouze ty, kde jde čistě o víno. 

h2. Dejvický vinný sklípek

Sláva, velká dřevěná vrata jsou otevřená. Vcházím po schůdcích dolů do sklípku. Sedám si, dostávám první skleničku Pálavy (nemůžu si dovolit riskovat). Majiteli jsou manžele ve středním věku, při každé z mých předchozích návštěv oba přítomní. Dnes obsluhuje paní, vznáším prosbu o několik minut času. Je mi vyhověno. Následuje milé a docela osobní vyprávění o tom, jak se pražáci před asi deseti lety pustili do vína. Paní dříve alkohol vůbec nepila, ze zdravotních důvodů se ale naučila pít pivo a později, při příležitosti vlastního sklípku, přešla na pravou víru (manžel: „teď musíš začít pít víno, nedá se nic dělat“). Během hovoru došlo i na zjevně nevyhnutelné téma ekonomické krize, ze kteréžto části hovoru jsem si vzal, že prodeje vína v poslední době celkem klesají. 

*Víno:* Nemají stálého dodavatele a tak můžou aplikovat jemné síto na to, co svým zákazníkům nabídnou. Všechno tedy prý pečlivě ochutnávají (napadlo mě, že to by přece mělo být nepsaným zákonem, to jsem asi ale trochu idealista). Dal jsem si výše zmíněnou skleničku Pálavy a hned nato Chardonnay, v nabídce toho bylo ale mnohem víc, mimojiné taky „značková“ vína od Pierre Richarda a Gerarda Depardieu. 

Možná mi uniká něco ze zvyklostí konzumace vína, ale vážně musím dostat víno v pidisklence naplněné půl centimetru pod okraj? Při každém loku očekávám, že sklenku zvrhnu. O kroužení nemluvim, s tímhle nádobíčkem to prostě nejde. 

*Jídlo:* Lze tu dostat slušivý talíř se sýrem či uzeninami či obojím půlnapůl, bylo mi ale také zeširoka vyprávěno o hostinách na objednávku. O svatomartinské huse, kotlíkovém guláši, šnecích, burgundské omáčce. Tak to se tady ještě asi ukážu :)

*Prostředí:* Tak trochu obývací pokoj s dobrou (ač stále stejnou) muzikou a štamgastským stolem. A dobrodružnou poutí na wc. Upřímně, tohle mi sedí.

*Dostupnost:* Pondělí až pátek. Jeden blok od zastávky Kafkova. Že je otevřeno se obzvlášť v létě pozná podle lidí postávajících venku na cigáru.

h2. Café & Winný bar Světáci

Loučím se s úsměvem, že se mi podařilo tak hezky zjistit spoustu detailů o Dejvickém sklípku. A hurá na druhý konec náměstí, do podniku, který působí zdáli spíše jako prodejna vína do petek. Na skle mají napsanou aktuální nabídku, což mi trochu kazí před chvílí načerpané iluze o romantické image všech vinárniček. Usedám, jdu si odskočit, ptám se obsluhy, zda je zároveň majitelem. Obsluha majitelem je a čas na kus řeči má. Mladík do třicítky se ochotně pouští do debaty, jenže já nejsem novinář a on zas nemá asi zas tolik historek. Prý berou jen sudová vína, protože lahve málokdo chce (pro mě dost zajímavý poznatek), nejvíce vína se prý prodá prostým stáčením do plastových lahví. Obchod ale narozdíl od Dejvického sklípku celkem funguje, zjevně je pořád dost studentů v přilehlé vysoké škole, kteří se zastaví pro tekuté zpříjemnění večera.

A hned jak usednu zpátky k sklenici, mladý pár co naslouchal rozhovoru se mě ptá, kdy a kde vyjde článek. Nemám jim moc co říct :), ale slečnu si zapamatuju fakt dobře, takhle se totiž usmívat neumí zdaleka každá .). 

*Víno:* Výhradní dodavatel je vinařství Pavlovín. Asi 4 odrůdy skladem, zjevně myšleno. Pokračuju tramínem, coby amatér opět neshledávám žádnou zásadní poruchu :)

*Jídlo:* Základní svačinky typu hermelín, brambůrky.

*Prostředí:* S interiérem si tady určitě hlavu nezlámali - prostě tak nějak normální. Rozhodně neuráží, ale taky ničím nezaujme. A z dřevěné moloidní zahrádky je parádní výhled na bujarou aktivitu náměstíčka na Kafkově ulici. Tam odtud by se dal napsat román, ne že ne ;)

*Dostupnost:* V podstatě stejná, jako u Dejvického sklípka. Otevřeno o den více (pondělí až sobota), cca sto metrů od zastávky Kafkova.


h2. "Pálavská vinárna":http://www.palavskavinarna.cz

Na skle rťenkou zelenou a rudou skví se názvy a ceny vín, opět. Neztrácím naději, jazzové trio v hlavní místnosti totiž nehraje vůbec špatně a je hezky slyšet ven. Nepochybuju, že zítra si kytarista sedne za cimbál a saxofoňák vezme klarinet. A bude to mít stejnou atmosféru, bude to stejně dobrá vlna, co člověku napovídá odložit poslední sklenku na pozdějš. Obsluha je milá, poprvé nepotkávám se zástěrou kolem pasu přímo majitele. I tady jsou ale velice ochotní a ptají se, co mi ještě můžou říct, dřív než stačím dotazy vznášet.

*Víno:* Dozvídám se, že hlavní sortiment tvoří Šoman Pálava, Dolní Dunajovice. Ačkoliv vinný lístek mluví i o dalších dodavatelích, věřím mluvenému slovu. Dostávám pěknou prostornou skleničku nalitou jen do třetiny a džbáneček se zbytkem mojí dvoudeckové porce. A vodu z kohoutku. Ta se s ohledem na fakt, že tohle je už třetí podnik jednoho večera, vážně hodí. Dávám Zweigeltrebe Rosé, pokračuju Modrým Portugalem. Roséčko sedí v létě sedí, voní po meruňkách či květech, oficiálně by v něm měly být cítit lesní plody. MP, coby konzumní odrůda (tak praví wikipedie), moc hezky pasuje k hermelínu a zakončuje návštěvu se ctí.  

*Jídlo:* V nabídce je několik druhů obložených talířů, já si dávám hermelín. Správně uleželý a za lidovou cenu nepřekračující padesátikorunu. Spokojenost.

*Prostředí:* Country až intelektuálská atmosféra. Vinárna má dvě menší a jednu velkou hlavní místnost, je tedy z navštívených jasně největší. Dřevěné stoly a židle, honosnější bar. V dalších nacházím mistnostech gauče a celkové prostorno. 

*Oblast:* Chce to už trochu pěší tůry od Hradčanské. Z venkovních stolků se dá krásně koukat na kolemjdoucí děvčata. Romantici můžou obdivovat klidně i jen zeleň stromů a fasády domů na protější straně. Protože je podnik z větších, není problém se sem proboxovat i třeba v pátek večer.

h2. Vínečko U Martina

Dorážím sem už nestřízliv (ač snad ještě neopit), a tak je trochu problém vysvětlit, co přesně chci. Když vyslovím, že obcházím dejvické vinárničky, dostane se mi rázného: „tojo, ale tady ste v Bubenči!“. Pozvání na pořádnou debatu na další den s díky odmítám. Místo toho objednávám alespoň ještě decku předtím, než zhasnou a půjdou spát. Tak jako bych měl i já ;). Podnik funguje cca k patnáctému roku v řadě (přesné číslo mi bohužel do rána zmizelo ve vinné mlze), slečna servírka z toho cca 5 let.

*Víno:* Prostor má v pronájmu pan "Valerián":http://www.eter.cz/vinarstvi-josef-valerian/, dostanete tu tedy zejména jeho produkci. Vínem večera se stává Tramín, možná i proto, že se mi nechce přemýšlet, co si vlastně dám. Bez závad, ale jestli mozek mi ještě trochu sloužil, tak chuťové buňky už fakt ne...

*Jídlo:* V pokročilou denní hodinu už jsem zkoumat jídelní lístek tak nějak opomněl :) 

*Prostředí:* Vinárnička je decentní až neurážlivá, a přecejen trochu nestandardní díky barovým stoličkám a vysokým stolkům. Se třemi menšími posezeními uvnitř a jedním venku je schopna pojmout opravdu jen několik zákazníků. Aktuální osazenstvo působí jako součást místního itineráře (místu vládne poměrně intimní a přátelská atmosféra lidí, kteří se znají, ač nesedí u stejného stolku). Což se mi při vyzvídacím rozhovoru také potvrzuje, prý se zde dokola stále zjevuje asi 20 stejných štamgastů, nějaká ta nová tvář spíš výjimečně (mrk na nás).

*Dostupnost:* V podstatě na Puškinově náměstí, kousek od Pálavské vinárny a ve společností několika dalších zajímavých podniků. Asi nejvíce „z ruky“, procházka Dejvicemi ale skutečně není nic nepohodlného.


h2. Co se nevešlo

Až na třetí pokus se mi povedlo navštívit všechny zmíněné vinárny. Ne že bych někdy nedokázal cestu dokončit, nicméně přes dušování se majitelů, že mají pevnou otvírací dobu, prostě občas otevřeno není. Jednou byl zavřený Dejvický sklípek, podruhé dokonce jak Vínečko u Martina, tak Světáci. Jejich škoda, pokaždé jsem zakončil pouť v Pálavské vinárně :)

A nemusel jsem se nijak zvlášť vyjadřovat k obsluze, protože ta mi všude přišla rozumná a rodinně naladěná.

Sice mě to coby nenasytného člověka trochu zamrzelo, nicméně nikde se mě nepokusili uplatit. Prima ;-).

Dejvice jsou čtvrť vážně jak stvořená pro tenhle druh podniků. V létě si sednete ven a díváte se, jak sluníčko postupně přestává prozařovat stromy v širokých ulicích. V zimě vás zas vcucne dobře vyhřátá místnost a pokud tomu tak není ve vašem životě pořád, tady alespoň na chvíli máte pocit, že život za to stojí.

