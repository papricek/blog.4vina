---
layout: post
title: 4 vinárny - Vinohrady
perex: Protože jsme v okolí Náměstí Míru objevili dohromady asi deset vináren, do našeho výběru se probojovaly jen ty nejsympatičtější. Vínečko 33, Víno MaM, U Posledního soudu, Víno u Ály.
authors:
- fafa
- honza
day: 13
month: prosinec
year: 2012
---

Vinárny nás nepřestaly bavit. Právě naopak, za poslední týdny se na blogu nic moc neděje právě proto, že nás Vinohrady zaměstnaly na plné obrátky. Prošli jsme necelou desítku podniků na Vinohradech, většinu z nich dokonce několikrát. A nasbírali jsme už dost zkušeností, abychom si mohli udělat názor. 

Nebudeme tady vůbec zmiňovat vinárny, kde jsme byli obsluze na obtíž. Nepovíme vám, kde se víno nedalo pít. Budeme se bavit pouze o místech, kde dostanete prima víno, prima pohoštění, kde je prima obsluha a prima prostředí. Takže vám povíme jen o těch, kam má smysl zavítat.

h2. "Víno MaM":http://www.vinomam.cz

<figure>
	!/images/posts/vino-mam.jpg(Víno MaM)!
	<figcaption>
Michal a Mirek, Marie a Michaela. První dvojice jsou křestní jména majitelů, druhá dvojice jsou křestní jména slečen za barem. To jen aby bylo jasné, že to tady s názvem „Víno MaM“ myslí vážně. 
	</figcaption>
</figure>

Víno MaM funguje právě rok a 2 měsíce, je tedy snad nejmladší vinárnou, co jsme zatím viděli.

Pan majitel původně pracoval v „menežmentu“. Známí z Prahy ale začali chtít pravidelné dodávky vína (seš z Moravy a rozumíš tomu, tak něco dovez, jó???). Když se mu pak dlouhodobě dařilo nezklamávat jejich důvěru, přišly myšlenky na růst. Značku MaM lze tedy také potkat na farmářských trzích.

*Víno:* Prakticky vše, co zde můžete koupit, je z velkopavlovické oblasti, hlavním vinařem je pak Petr Skoupil (vinař roku 2008).

*Jídlo:* Z pochutin jsme do sebe nacpali několik hermelínů a několik utopenců. Hermelíny by několik dnů uležení navíc snesly, na druhou stranu to je známka kvality &ndash; jídlo tu nemusí ležet v lednici příliš dlouho.

*Prostředí, servis:* Dřevěné stoly, červenožlutá zeď, čisté prostředí. Kolem zdí místnosti dekorují stojany a skříně s lahvičkami. Za barem jsme potkali jednoho z majitelů (typické a nám velice sympatické!), kromě rychlosti se nám dostalo i doporučení vína na míru podle toho, co kdo rád.

h2. "Vinárna u Posledního soudu":http://uposlednihosoudu.cz

Jestli ostatní vinárny odrážejí osobnost majitelů, o této to platí dvojnásob. Při první návštěvě byl ve vinárně milý a snaživý klučina, podruhé, když jsme se přišli vyptávat na detaily, potkali jsme samotného pana majitele. Po počátečním nedorozumění (nikdy neříkejte, že „chcete mluvit s majitelem“ vážným hlasem &ndash; nejste totiž berňák ani nájemný vrah &hellip;) jsme byli lapeni do asi půlhodinového monologu, velebícího vinárnu. Věřili jsme ale každému slovu, koneckonců vše jsme si zvládli ověřit.

Pan majitel se jmenuje "Václav Srb":http://cs.wikipedia.org/wiki/Václav_Srb, jméno a proklik dávám záměrně. Uprostřed Vinohradů jsme totiž narazili na celebritu, předsedu politické strany Koruna Česká. Od toho se dál odvíjel náš rozhovor - byli jsme ač celkem neskromně (to ale chápeme, služby se musí přece umět prodat), tak velice příjemně a důvěryhodně uvedeni do všech výhod vinárny. Ve zkratce lze asi říci, že kolem politické strany, jejích aktivit a její filozofie, se točí také spousta věcí ve vinárně. Jednak je tu spřízněná klientela, jednak nadstandardní pořádání akcí pro veřejenost (21. 12. bude ve vinárně oslava konce světa, jinak zde probíhají časté akce pro děti, slaví se zde státní svátky).

*Víno:* Nepřekvapivě zde můžete pít a koupit výhradně produkci z oblastí bývalého Rakouska Uherska. Takže nejen Čechy Morava Rakousko, ale i balkánská či makedonská vína. Tip jsme dostali na Veltlín, který má být prý jeden z nejlepších ve městě. Voněl, chutnal, sudovka jak má být. Za několik korun navíc mi přistála na stole sklenice kohoutkové vody.

*Jídlo:* Ochutnali jsme utopence a rozhodně nás neurazil, jinak je možno dostat například salám fuet, schwardzwaldskou šunku, či spoustu různých drobných pochoutek. Byli jsme upozorněni na vynikající kvalitu kávy (prý druhá nejlepší káva v Praze hned po Kávovarně, hohohohó), to jsme si ale jako jedinou věc nestihli ověřit. 

*Prostředí, servis:* Při návštěvě této vinárničky nám konečně došlo, proč je tak těžké vystopovat něco unikátního na interiéru té které vinárny. Všechny jsou totiž ve dřevě, zdi mají buďto malované nebo červené. A všude jsou lahve (tato vinárna je červená). Přední místnost je barovostoličková, v zadní najdete tři stolky obyč. Obsluha se o nás i od baru z&nbsp;první místnosti vždy zvládla zajímat, nikdy jsme nebyli na suchu ani hladovi. 

h2. "Vínečko 33":http://www.vinecko-33.cz

<figure>
	!/images/posts/vinecko-33.jpg(Vínečko 33)!
</figure>

Jako obvykle, chvilku mi trvá vysvětlit, co vlastně chci. Že si jdu hlavně povídat a že výsledek bude pozitivní, protože když už se ptám, mám jasno, že vinárna půjde do článku. Stejně mě ale pan majitel trochu uzemňuje. Včera prý byla velká akce, proto je dneska tak prázdno - všichni štamgasti doma léčí bolavé hlavinky. A tak by si prý raději promluvil jindy, až bude mít čistou hlavu. A žádnou tuhletu reklamu odemě nepotřebuje (celkem chápu, odmítat podomní markeťáky neni zrovna zábava). Ok, řikám, ať teda promluví činy.

*Víno:* Dali jsme si vlašáček (Ryzlink vlašský) a voňavku (Muškat moravský). Obé je lepší, než vzorky z vináren, co jsme ten den navštívili dříve. Vína jsou rozpoznatelná, muškát voní jak má, ryzlink chutná jak má. Doporučeno. Dle webu vína pocházejí od vinaře Stanislava Žůrka ze Žeravice.

*Jídlo:* Na svačince jsme si tu opravdu pochutnali, z hermelínů a klobás, co jsme potkali, to bylo rozhodně to nejlepší. Výtečné moravské uzené podávané na prkýnku. Hermelín rozleželý a ochucený harmonicky, jemně, prostě přesně podle našich představ. Chlebu jsme nenechali ani krajíček.

*Prostředí, servis:*  Tradiční malovaná výzdoba a barové stolky v první místnosti. Z fotek na webu vinárnu skoro ale nepoznávám (možná jsme také měli dorazit trochu střízlivější) &ndash; v zadní místnosti totiž je interiér dost nepodobný barovému stylu v místnosti přední. Stále malované zdi, staré dřevěné stoly a lavice, měkké podložky na sezení. Prostředí nás každopádně bavilo, obsluha (tj. pan majitel) bez výhrad ;-) 

h2. "Víno u Ály":http://www.vinoualy.cz

<figure>
	!/images/posts/vino-u-aly.jpg(Víno u Ály)!
</figure>

Vinárna funguje už 7 let, majitelka (poznáte ji, je to drobnější usměvavá paní), ač pražanda, se zabývá vínem cca od roku 93. Dál jsme se ale dozvěděli už jen to, že paní majitelka pije červené a u nás červená vína moc dobrá nemáme. Osobní příběh nám byl po měnším rozhodování zamlčen - nejspíš jsme nevzbudili dostatek důvěry. Nevadí, snad příště!

*Víno:* Paní majitelká má v rodině sommeliéra, který vína a jeho dodavatele pečlivě vybírá. Každé 3-4 měsíce obměňují sortiment. Víno je od od asi pěti dodavatelů, my si dali rýňáček (Ryzlink rýnský) a bonpari (Veltlínské zelené). Vína chutnala krásně rozpoznatelně. Ačkoliv orgasmy nepřišly, tahle kvalita nám u sudových vín ve vinárnách bohatě stačí (a od lahviček jsou tady přece "4vína":http://4vina.cz ).  Z červených nám bylo doporučeno Tempranillo coby oblíbené víno paní majitelky. Usoudili jsme, že paní majitelka má vkus pěstovaný, Tempranillo nás okouzlilo klasickou španělskou zemitostí a plnou chutí. Při objednávání doporučujeme upozornit obsluhu, že takové víno je třeba nalít do větší sklenice, abyste si pořádně vychutnali jeho vůni.

*Jídlo:* Jako jedna z mála vináren, tahle má i kuchyň. Můžete si dát tedy kromě spousty variací sýrů (hermoš!, jadel, sýrová mísa), uzenin (klobásy, uzené, paštika), taky několik různých salátů, pastu, pomazánku s toastem, či třeba vepře s hranolkou. Jídelní lístek je laděný spíš dolehka jako doprovod k vínu, to se nám moc líbí. A pozor, ač jsou  to jídla spíš normální, všimli jsme si i několika sýrů rozpečených na grilu a hlavně 4 variací na kozí sýr (s balsamicem, na grilu se slaninou, s džemem) - to je nutnost, kterou si tu nikdy neodepřeme a vy byste taky neměli.

*Prostředí, servis:* Paní majitelku je tu možno zastihnout skoro pokaždé. Protože je ale vinárna poměrně rozlehlá, bývají tu s ní zároveň jedna či dvě servírky. Ty jsou milé a&nbsp;rychlé, ochotně vyhovují požadavkům i opilých hostů (ano, vyzkoušeno). Jako velkou výhodu tohoto podniku nutno zmínit zavíračku o půlnoci i ve všední dny - to sem naše vínachtivé kroky vždy dost bezpečně nasměrovalo. Interiér je mix dřeva a umění a moderního nábytku, který BY se nám moc líbil. Jen nebýt upoutávek na zmrzliny a vánoční výzdoby pověšené přes jinak zajímavé malby&hellip; Ale pozor: uprostřed vinárny je místnost s knihami k rozebrání - srdce potulného intelekutála rozhodně zaplesá.

h2. Co jsme ještě nestihli říct

Několikrát jsme se dozvěděli, že do Prahy už se dávno neposílají patoky. Že tady vínu už taky rozumějí a hned tak něco nepolknou. Že dají na doporučení, chtějí pít víno přímo od zdroje. A zatímco dříve se pily hlavně sladší odrůdy, teď už Pražák zkousne i suchá vína. 

A líbilo se nám hlavně tam, kde za barem stojí majitel(ka). Od toho se pak totiž odvíjí všechno ostatní ve vinárně. 
